# Dankwoord/Voorwoord {.unnumbered}

Het INBO monitoringsprogramma wordt uitgevoerd met de financiële steun van de Vlaamse Waterweg nv, Maritieme Toegang (MT) en het Agentschap voor Natuur en Bos (ANB).
Waarvoor dank.
De monitoring zou niet mogelijk geweest zijn zonder de bemanning van de schepen SCALDIS I, Scheldewacht II, Veremans, Henry de Vos en de Parel.
Dank aan Erwin De Backer (Waterbouwkundig laboratorium) voor de uitstekende planning van de bootcampagnes.

De zoogdierengegevens werden met toestemming ontleend uit de databank van Waarnemingen.be (Natuurpunt VZW).

De superdeluxe dataverzameling en het laboratoriumwerk voor watervogels, hyperbenthos, macrozoöbenthos en de hoogteraaien werden uitgevoerd door Olja Bezdenjesnji, Dimitri Buerms, Nico De Regge, Kenny Hessel, Charles Lefranc, Vincent Smeekens, Jan Soors en Frederic Van Lierop.
Topteam Estuaria!

De vismonitoring en data aanlevering werden voor ons verzorgd door INBO team MHAF (Monitoring Herstel Aquatische Fauna).
De onderzoekers en onderzoeksmedewerkers leverden opnieuw prachtig werk: Olja Bezdenjesnji, Adinda De Bruyn, Franky Dens, Marc Dewit, Linde Galle, Isabel Lambeens, Yves Maes, Thomas Terrie, Gerlinde Van Thuyne en Jeroen Van Wichelen.
Voor de ankerkuilvisserij konden we rekenen op Sjaak Bout en Davy Govers.
Dankzij hun professionele vaardigheid zijn de campagnes in 2022 vlot verlopen en kon ons onderzoek in de beste omstandigheden worden uitgevoerd, dank u wel.
Mevrouw Cabradilla (de Vlaamse Waterweg nv) verleent ons altijd vlot de nodige aanmeertoelatingen, hartelijk dank.

We zijn ook de mensen van BMK en in het bijzonder Els Lommelen zeer erkentelijk en dankbaar voor de technische ondersteuning en begeleiding bij het uitwerken van de rapportering via rmarkdown, bookdown en github.

# Samenvatting {.unnumbered}

Deze rapportage geeft toelichting bij de datarapportage van de geïntegreerde systeemmonitoring van het Schelde-estuarium, kortweg MONEOS (= MONitoring Effecten OntwikkelingsSchets), uitgevoerd door het INBO.
De nadruk ligt op de resultaten van het monitoringsjaar 2022 voor de aspecten leefomgeving voor flora en fauna en ecologie.

We lichten de langjarige trends toe en we voerden in de datarapportage de Evaluatiemethodiek Schelde-estuarium (EMSE) uit voor verschillende hoofdstukken.
De gepresenteerde eerstelijnsanalyses met de toepassing van de EMSE zijn een eerste stap en zullen komende jaren verder uitgewerkt worden.

De ecotopenkaart van 2021 van de Beneden-Zeeschelde wordt besproken.
Het globale plaatje is een uitruiming van de vaargeul met steiler wordende oevers als gevolg. De kaart toont de grootste oppervlakte sublitoraal (water) sinds de start van de meetreeks. De schoroppervlakte nam verder toe, vooral in nieuwe Sigmagebieden. Voor het eerst werd het Fort Filip als afgewerkt Sigmaproject opgenomen in de ecotopenkaart. Dit resulteerde in een netto uitbreiding van het estuarium met 5 ha. Ongeveer 4 ha daarvan is wel antropogeen hard substraat. De ecologische kwaliteitswinst zit voornamelijk in het omvormen van hoogdynamisch diep water naar laagdynamisch ondiep aansluitend op een bredere gradiënt aan slikken en de sanering van de site zelf.
In het tot nu toe toegepaste Zeeschelde ecotopenstelsel 1.0 werden subtidale (water) en litorale (slik) ecotopen vooralsnog uitsluitend op basis van diepte en overspoelingsregime onderscheiden, zonder ecologische validatie.
Op basis van recent onderzoek werd het ecotopenstelsel Zeeschelde 2.0 voorgesteld.
In deze rapportage wordt de ecotopenkaart voor de Beneden‐Zeeschelde 2021 volgens beide ecotopenstelsels voorgesteld en vergeleken.
Zo kunnen we nu in het sublitoraal de ecologisch meest waardevolle zones identificeren.
8.5% van het sublitoraal blijkt laagdynamisch waardevol habitat en situeert zich grotendeels in het ondiep subtidaal.
De klassificatie resulteert verder vooral in een verschuiving van middelhoog naar hoog slik zacht substraat of hard antropogeen (op hoog slik). De steile slikken zijn in hoofdzaak antropogeen verstevigde breuksteenzones.

Op basis van de eerste dataverkenning tonen de sedimentdata verzameld bij de macrozoöbenthosstalen doorgaans het slibrijker worden van het litoraal en het ondiep- en matig diep sublitoraal sinds 2011.
Dit is vooral opvallend in de zoete zones.
In de diepere geul van de zone met sterke saliniteitsgradiënt is de variatie in sedimentsamenstelling groot en zonder duidelijk patroon.
In de olighohaliene zone en zoet lange zone van de Zeeschelde wordt de diepe waterbodem zandiger.

De soortenrijkdom van het macrozoöbenthos (exclusief Oligochaeta) lijkt de laatste jaren licht te stijgen in de meeste zones van de Zeeschelde.
In het subtidaal zijn er veel diversiteitsschommelingen.
De shannon diversiteit in het intertidaal neemt toe in vrijwel alle zones sinds 2015.
Dit is vooral opvallend in de zone met sterke salinteitsgradiënt indien je de index baseert op aantallen, maar de index is negatief indien de diversiteitsmaat gebaseerd is op biomassa.
Dat laatste is wellicht te wijten aan de opkomst van de brakwaterkorfschelp (*Potamocorbula amurensis*) en de platte slijkgapper (*Scrobicularia plana*).
Deze soorten zijn meteen ook de oorzaak van de hoge systeembiomassa berekend voor de zone met sterke saliniteitsgradiënt, waardoor ook voor het tweede jaar op rij de intertidale systeembiomassa ruim de doelstelling van 30 ton droge stof overschrijdt.
Hoewel de systeembiomassa ruim de doelstelling haalt, worden niet in alle deelzones de lokale doelstellingen gehaald.
Vooral in de oligohaliene zone en de zoete zone met lange verblijftijd is de biomassa en soortenrijkdom macrozoöbenthos (te) laag.De zone Zoet kort verblijf bleef de hele monitoringsperiode wel afgetekend het soortenrijkste waterlichaam.

De soortenrijkdom van het hyperbenthos schommelt van jaar tot jaar.
Opvallend is dat de soortenrijkdom overheen de jaren stabieler is wanneer we alleen de inheemse soorten beschouwen.
De bijdrage van de exoten aan de soortenrijkdom lijkt bovendien verder toe te nemen met een maximum in 2020.
Gemiddeld genomen kent het verloop van densiteiten een vrij constant verloop sinds het begin van de monitoring.
Er is een voorjaarspiek gevolgd door een dip in juni, waarna de aantallen weer toenemen in de zomer en aflopen naar het eind van het jaar.
Biomassa vertoont een ander patroon: een gestage toename na juni tot het einde van het jaar.
Dit illustreert dat het gebied een opgroeigebied is voor veel hyperbenthische soorten zoals garnalen, aasgarnelen en vissen.
2020 was een opmerkelijk jaar met een enorme piek in aantallen en densiteiten van de aasgarnaal *Mesopodopsis slabberi* in de zone met sterke saliniteitsgradiënt.
Deze domineerde de biomassa en aantallen van het hele Zeeschelde estuarium.

In de voorliggende rapportage worden de fuikvangsten niet besproken.
De data voor de periode 2009-2021 werden wel opgeleverd.
De resultaten van de ankerkuilmonitoring worden voor de eerste keer gerapporteerd volgens de EMSE-methodiek.
In alle campagnes wordt het hoogste aantal soorten gevangen in de zone met sterke saliniteitsgradiënt.
De soortenrijkdom is stabiel in de Zeeschelde (ongeveer 40), maar nam in de oligohaliene zone en zoete zone met lange verblijftijd toe sinds de start van de monitoring in 2012.
Opvallend is echter dat de shannondiversiteit heel laag is voor alle functionele groepen gedefinieerd in EMSE.
Zowel bij de mariene, estuariene en diadrome soorten worden de dieetgroepen gedomineerd door één à twee soorten.
Er wordt voorgesteld om de evaluatie voor het habitatgebruik en dieet niet te nesten, maar om het toe te passen zoals gebruikelijk met enerzijds het functioneel habitatgebruik te onderzoeken en anderzijds het dieet.
Naar estuarien habitat gebruik toe zijn spieringen zonder meer de dominante diadrome soort, zowel naar aantal als naar biomassa, en dat geldt in alle saliniteitszones van de Zeeschelde.
Snoekbaars is de dominante zoetwatersoort, eveneens in aantal en biomassa.
Brakwatergrondel is de dominante estuariene soort.
Haring is de dominante mariene soort die toeneemt samen met sprot in de oligohaliene zone tot in zoet lang, vermoedelijk door de toenemende zoutindringing.
Omnivoren vormen duidelijk de belangrijkste dieetgroep door de hoge abundatie van spiering en ook snoekbaars.
Piscivoren (vooral baars) zijn ondervertegenwoordigd met lage aantallen en biomassa.
Benthivoren worden gedomineerd door vooral brakwatergrondel en in mindere mate dikkopje.

Over de periode 2009‐2022 bekeken is er op het niveau van de Zeeschelde een dalende trend te zien met een sterk dalende trend tot 2007 en een zwak dalende trend de laatste jaren van het aantal overwinterende watervogels.
De trendindex toont een gelijkaardig patroon over de verschillende deelzones en de zijrivieren, de Durme uitgezonderd.
In deze zijrivier beïnvloedden baggerwerken de watervogelaantallen.
In 2020 was er een winterinflux van overwinterende vogels die vanuit de vallei hun toevlucht zochten op de slikken.
Deze habitats bevriezen niet zo snel als de binnendijkse wetlands.
De diversiteit is het grootst in de zone met een sterke saliniteitsgradiënt waar de laatste 2 jaar ook een duidelijke toename werd vastgesteld van benthivore steltlopers (scholekster en wulp).
Vooral de toename van de scholekster is vermoedelijk het gevolg van een nieuwe voedselbron (brakwaterkorfschelp) op de lage slikken.
De afname van de vogelaantallen langsheen de Zeeschelde wordt gecompenseerd door de toename van de vogelaantallen in de estuariene natuurontwikkelingsgebieden.
Dit resulteert tot op heden niet in een totale toename van de watervogelaantallen binnen het estuarium.

De evoluties in de broedvogelaantallen voor een selectie van goed te inventariseren soorten binnen IHD-gebied (wetlands en estuariene gebieden) worden besproken in deze rapportage.
Verscheidene soorten met doelstellingen komen tot 2021 nog steeds zelden tot broeden in het IHD‐gebied Schelde‐estuarium (grote karekiet, kwak, kwartelkoning, roerdomp en paapje), of werden nog nooit vastgesteld als broedvogel (purperreiger).
Grote karekiet bereikte in 2021 met 4 territoria wel een record.
Ook de lepelaar nam toe door een broedkolonie in de Durme (Meulendijkbroek).
De baardman, woudaap en snor vertonen de laatste jaren een stijgende trend in de vallei van de Zeeschelde en haar tijgebonden zijrivieren.
De predatiewerende omheiningen in het noordelijk gebied hebben duidelijk een effect met hogere broedaantallen in 2021 van kluut, tureluur en een beperkte toename van grutto.
Ook de bruine kiekendief klimt uit een dal met nu opnieuw 9 territoria.
Behalve voor blauwborst, rietzanger en dodaars worden de doelstellingen voor geen enkele soort gehaald.

De bever zet zijn opmars in het Zeeschelde-estuarium door en zit nu ook in de Grote Nete, maar beperkt zich tot nu toe tot de vallei van de Grote Laak.
Opmerkelijk zijn nieuwe waarnemingslocaties in de buurt van Antwerpen en de Antwerpse haven.
Het geschatte aantal beverterritoria in de vallei van de Zeeschelde en tijgebonden zijrivieren wordt geschat op ca.
65.
Dit stemt overeen met 39 families en 181 individuen.
De IHD-doelstelling voor bever zou in 2021 gerealiseerd zijn.
Het aantal waarnemeningen van otters nam ook verder toe.
De instandhoudingsdoelstellingen zijn echter zeker nog niet vervuld.
Het aantal waargenomen gewone en grijze zeehonden bleef laag en stabiel.
Er werden vier waarnemingen van bruinvis ingevoerd.
Drie waarnemingen in Zandvliet, één exemplaar te Baasrode.

De detail-hoogtemetingen op raaien langsheen de Zeeschelde illustreren en onderbouwen de waargenomen ontwikkelingen in de ecotopenkaarten.
Ter illustratie worden raaien getoond waar duidelijke veranderingen plaatsvonden in het voorjaar van 2022.
De hoogteveranderingen voor de raaien in de Beneden-Zeeschelde zijn geïllustreerd.

Ook de oevererosie werd gemonitord op basis van de bathymetrische verschilkaart (2021 versus 2020, 2019 en 2018).
Deze kaarten dienen voornamelijk ter ondersteuning van de interpretatie van erosie van het hoger slik en schorrand, die slechts 3‐jaarlijks gekarteerd worden.
Zowel in de Boven‐ als Beneden‐Zeeschelde zijn dynamieken waargenomen in enkele zones.
Meestal kon de dynamiek gelinkt worden aan menselijke activiteiten zoals bagger‐ en oeverwerken.
De waargenomen erosiezones vergen geen directe ingrepen, maar kunnen de voorbode zijn van toenemende erosieve druk en zijn zones van aandacht.
